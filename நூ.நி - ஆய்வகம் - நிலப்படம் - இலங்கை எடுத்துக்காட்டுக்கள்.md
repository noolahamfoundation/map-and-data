
## அறிமுகம்
நூலக ஆவணக உள்ளடக்கங்களை எழுத்தாவணங்கள், பல்லூடகங்கள் (audio visuals), இயல்பு எண்ணிம வளங்கள் (born digital), நிலப்படம் மற்றும் தரவு (map and data) என்று பெரும் வகைப்படுத்தி அணுகலாம். அந்த நோக்கில் நிலப்படம் & புவியியல் தகவல் முறைமைகள் (Map and Geographic Information System), தரவு மற்றும் காட்சிப்படுத்தல் (Data & Visualization) ஆகியன விரிவான, வளர்ந்துவரும் துறைகள் ஆகும்.  இந்தத் துறைகளுக்கு தேவையான ஆய்வுப் பின்புலம், நுட்பங்கள் பல்வகைப்பட்டவை. இவை பரந்த பயனர் தேவைகளை நிவர்த்தி செய்யக் கூடியவை.  இந்தத் துறைகளின் சாத்தியக் கூறிகளை சிறிது ஆய இந்தப் பயிற்சி உதவும்.  சற்று விரிவான அறிமுகம் இங்கே: https://github.com/noolahamfoundation/map-and-data/

பல்வேறு கட்டற்ற புவியியல் தகவல் முறைமை மென்பொருட்கள் உள்ளன.  பரவலாகப் பயன்படுத்தப்படும் வணிக மென்பொருளான [ArcGIS](https://www.arcgis.com) இக்கு கட்டற்ற [QGIS](http://www.qgis.org/en/site/) எந்த வகையிலும் சளைத்தது இல்லை.  [OpenStreetMap](https://www.openstreetmap.org) செயற்திட்டம் கட்டற்ற நிலப்படங்களை ஆக்குவதற்கான செயற்திட்டம் ஆகும்.  [லீப்லெற் (Leaflet)](http://leafletjs.com/), [ஓப்பின்லேயேர்ச் (OpenLayers)](https://openlayers.org/) போன்ற நிரலகங்கள் இந்த நிலப்படங்களை, காட்சிப்படுத்தல்களை வலைத்தளங்களில் பகிர உதவுகின்றன.  

## பயிற்சி/விளக்கம்
இந்தப் பயிற்சி [லீப்லெற் - Leaflet](http://leafletjs.com/) என்ற கட்டற்ற நிரலகத்தைப் பயன்படுத்துகிறது.  லீப்லெற் [GeoJSON](https://en.wikipedia.org/wiki/GeoJSON) என்ற புவியியற் தரவுக் கோப்பு முறையைப் பயன்படுத்துகிறது.  

முதலாவதாக நாம் இலங்கையின் மாவட்டங்கள் வாரியாக மக்கள் தொகை அடர்த்தியை காட்சிப்படுத்தக் கூடிய ஒரு [வண்ணங்குறி நிலப்படுத்தை (choropleth map)](https://en.wikipedia.org/wiki/Choropleth_map) உருவாக்குவது எப்படி என்று பார்ப்போம்.  வண்ணக்குறி நிலப்படம் என்பது புள்ளிவிபரங்களின் அளவீட்டினை நிறத்தினால் காட்டுவது அகும்.  லீப்லெற் வலைத்தளத்தில் ஐக்கிய அமெரிக்கா மாகாணங்களின் அடிப்படையில் மக்கள் அடர்த்தியக் காட்டும் இத்தகையை ஓர் எடுத்துக்காட்டு உண்டு: http://leafletjs.com/examples/choropleth/.  

முதலாவது எமக்குத் தேவை இலங்கையில் மாவட்டங்கள் அடிப்படையிலான GeoJSON கோப்பு ஆகும்.  இதனை ஒரு கட்டற்ற நிரலர் ஏற்கனவே செய்து இங்கு பகிர்ந்துள்ளார்: https://github.com/thejeshgn/srilanka/blob/master/electoral_districts_map/readme.md  அடுத்து நாம் மாவட்டங்கள் அடிப்படையில் மக்கள்தொகை அடர்த்தியைக் கணக்கிட வேண்டும்.  இந்தத் தரவு தமிழ் விக்கிப்பீடியாவில் கிடைக்கிறது: https://ta.wikipedia.org/s/15n7.  மக்கள் தொகையை பரப்பளவினால் பிரித்தால் மக்கள் தொகை அடர்த்திப் புள்ளிவிபரம் கிடைக்கிறது.  இந்தத் தகவலை நாம் geojson கோப்பில் "density":##.## என்று ஒவ்வொரு மாவட்டத்தின் property ஆகச் சேர்த்துக் கொள்கிறோம்.  பின்னர் ஐக்கிய அமெரிக்க எடுத்துக்காட்டைப் பின்பற்றி வண்ணங்குறி நிலப்படத்தை உருவாக்கி விடலாம்.  இதை முயன்று பார்ப்பதற்கு https://github.com/noolahamfoundation/map-and-data/archive/master.zip களஞ்சியத்தைத் தரவிறக்கி map-and-data/leaflet/srilanka.html என்ற கோப்பை உலாவியில் சென்று பாருங்கள்.

ஒரு சாவாலாக, வேறு ஒரு புள்ளிவிபரத்துக்கு (எ.கா ஆயுள் எதிர்பார்ப்பு - http://www.statistics.gov.lk/PopHouSat/Life%20Table%20Report%202001_7th%20July%202009.pdf) ஒரு வண்ணங்குறி நிலப்படத்தை உருவாக்கிப் பாருங்கள்.

map-and-data/leaflet/kalmunai.html எடுத்துகாட்டு கல்முனையில் உள்ள இரு அமைப்புக்களை நிலப்படத்தில் அடையாளம் காட்டுகிறது (map marker). இது வேறுவகையான ஒரு நிலப்படம் ஆகும்.  இவ்வாறு பல வகையான நிலப்படங்களை லீப்லெற் கொண்டு எளிதாக உருவாக்க முடியும். 





